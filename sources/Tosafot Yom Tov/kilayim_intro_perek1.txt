אקדים לשון הרמב"ם בסוף פרק א' מהלכות כלאים וזהו. הזרעונים נחלקים לג' חלקים האחד מהם הוא הנקרא תבואה והוא חמשה מינים החטים והכוסמים והשעורים ושבולת שועל והשיפון. והשני מהם הוא הנקרא קטנית הנאכלים לאדם חוץ מן התבואה כגון הפול והאפונים והעדשים והדוחן והאורז והשומשמין והפרגל והספיר וכיוצא בהן. והשלישי מהם הוא הנקרא זרעונין שאינם ראוים למאכל אדם והפרי של אותו הזרע מאכל אדם כגון זרע הבצלים והשומין וזרע החציר והקצח וזרע לפת וכיוצא בהן וזרע פשתן הרי הוא בכלל זרעוני גינה כשיזרעו כל מיני זרעונים אלו ויצמחו נקרא הצמח כולו כל זמן שלא ניכר הזרע דשא ונקרא ירק. ויש מזרעוני גינה זרעונים שדרכן לזרוע מהן שדות כגון הפשתן והחרדל ואלו הן הנקראים מיני זרעים. ויש מזרעוני גינה זרעים שאין דרך בני אדם לזרוע מהן אלא ערוגות ערוגות קטנות כגון הלפת והצנון והתרדין והבצלים והכסבר והכרפס והמרור וכיוצא בהן ואלו הן הנקראים מיני ירקות עכ"ל. ועיין סוף פרק ט דמסכת שבת. [* עוד כתב הרמב"ם שם הלכה ד' ה' אין אסור משום כלאי זרעים אלא הזרעים #הראויין למאכל אדם אבל עשבים המרים וכיוצא בהן מן העיקרים שאינן ראויין אלא לרפואה וכיוצא בהן אין בהן משום כלאי זרעים. כלאי אילנות הרי הם בכלל מה שנאמר שדך לא תזרע כלאים]: 
